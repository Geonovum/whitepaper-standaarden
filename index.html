<!DOCTYPE html>
<html lang="nl">
<head>
<meta content="text/html; charset=utf-8" http-equiv="content-type">

    <meta name="viewport" content="width=device-width, initial-scale=1, shrink-to-fit=no">
    <title>Whitepaper Geo-standaarden</title>
    <script src="https://tools.geostandaarden.nl/respec/builds/respec-geonovum.js" class="remove"></script>
    <script src="js/config.js" class="remove"></script>
  </head>
  <body>
    <section id="abstract">
      <p>In deze White paper kijken we terug op 10 jaar standaarden ontwikkelen en beheren. Hierbij richten we ons specifiek op de set Geostandaarden van de Pas toe of leg uit-lijst van het Forum Standaardisatie. Deze set vormt de ruggengraat van de Nederlandse spatial data infrastructure (SDI). Op basis van trends en technologische ontwikkelingen proberen we 5 jaar vooruit te kijken en de vraag te beantwoorden of de huidige set standaarden nog volledig voldoet. In hoeverre zijn innovaties en ontwikkelingen zo volwassen geworden, dat ze weerslag hebben op de standaarden die we nu beheren? </p>
         </section>
    <section id="sotd">
      <p></p>
    </section>
    <div class="note">
      <p>Tijdens de consultatie vragen we reacties op deze hele white paper,
        maar op een aantal punten zijn we expliciet op zoek naar de mening van
        het werkveld. Deze punten zijn als Issue gemarkeerd in deze white paper.
      </p>
    </div>
    <section id="introduction">
      <h2>Inleiding</h2>
      <p>Terugkijkend op tien jaar standaarden ontwikkelen en beheren, kunnen we
        vaststellen dat we in Nederland inmiddels een volwassen set standaarden
        kennen, die fungeert als de ruggengraat van de nationale spatial data
        infrastructure (SDI). Deze set standaarden is opgenomen op de Pas toe of
        leg uit-lijst van het Forum Standaardisatie. Geonovum beheert -als
        hoeder van deze ruggengraat- deze set en is van de meeste afzonderlijke
        standaarden ook de beheerder. De set geostandaarden bevat het Basismodel
        Geo-informatie (NEN3610), het 'moedermodel' van veel informatiemodellen
        waarmee semantiek van datasets éénduidig wordt vastgelegd, en een aantal
        standaarden die vastleggen hoe we deze datasets kunnen uitwisselen
        (GML), ontsluiten (Nederlandse profielen op WMS en WFS) en vindbaar
        maken (Nederlandse metadataprofielen). </p>
      <p>Hoewel de huidige SDI met de INSPIRE richtlijn, de datasets van
        geo-basisregistraties, en voorzieningen als PDOK niet meer weg te denken
        is uit de dagelijkse praktijk van het geo-informatiewerkveld, is een SDI
        nooit uitontwikkeld. Technologische ontwikkelingen volgen elkaar in hoog
        tempo op en de maatschappelijke vragen evolueren. Waar de SDI
        oorspronkelijk alleen op de geo-professional gericht was, verwachten we
        tegenwoordig dat de SDI toegankelijk wordt voor een veel bredere
        gebruikersgroep, waaronder de web-ontwikkelaars. Deze beoogde verbreding
        komt voort uit de toegenomen aandacht voor (her)bruikbaarheid van data,
        waar oorspronkelijk de focus meer lag op de ontsluiting zelf. Deze
        verschoven focus zien we nu ook onder de noemer 'van open data naar FAIR
        data', een concept oorspronkelijk bedacht voor wetenschappelijke
        (onderzoeks)data. Essentie hiervan: data dient niet alleen open te zijn,
        maar ook vindbaar, toegankelijk, interoperabel en herbruikbaar. </p>
      <p><img src="https://www.dtls.nl/wp-content/uploads/2015/11/Schermafbeelding-2016-04-01-om-14.22.46.png" height="250"></p>
      <p> In de toekomst verwachten we meer samenhang (en consistentie) tussen
        individuele datasets, meer detail in datasets (overgang van 2D naar 3D)
        en vormen van toegang tot data die aansluiten bij de gebruikerswensen
        van de veel bredere gebruikersgroep van de Nederlandse SDI. </p>
      <p>De Nederlandse SDI kan alleen succesvol meegaan in deze ontwikkeling,
        wanneer de onderliggende set standaarden dit afdoende ondersteunt.
        Daarom stellen we ons in deze white paper de vraag of de huidige set
        standaarden nog volledig voldoet. In hoeverre zijn innovaties en
        ontwikkelingen zo volwassen geworden, dat ze weerslag hebben op de
        standaarden die we nu beheren? Langs de lijn van de geostandaarden die
        op de Pas toe leg uit-lijst staan, schetsen we welke updates van deze
        standaarden er de komende 5 jaar mogelijk gaan komen. Input hiervoor
        komt uit ontwikkelingen die Geonovum de afgelopen jaren heeft verkend en
        gevolgd in de innovatieplatforms rond 3D, Linked Data, Sensoren en het
        Web en in internationale context. Op sommige punten kunnen we al
        aanbevelingen geven, op andere zijn er nog open vragen. </p>
      <section id="scope">
        <h3>Scope</h3>
        <p>De scope van deze white paper beperkt zich tot de set geostandaarden
          die op de Pas toe of leg uit-lijst staat van het Forum
          Standaardisatie. Deze standaarden vormen gezamenlijk de ruggengraat
          van de Nederlandse SDI. Door vooruit te kijken naar de ontwikkelingen
          rond deze set standaarden, schetsen we hiermee automatisch de
          toekomstige ontwikkelingen van de Nederlandse SDI. Het is overigens goed denkbaar dat over vijf jaar de Nederlandse SDI minder herkenbaar is als afzonderlijke infrastructuur, maar eerder gezien kan worden als de ruimtelijke component van de generieke digitale infrastructuur. </p>
        <aside class="issue" data-number="4">
          <p>De scope van de huidige set geostandaarden lijkt impliciet beperkt
            tot vectordata. In hoeverre moet deze scope verbreed worden naar
            andere typen data, zoals raster / voxel data en pointcloud data,
            zowel qua scope van de set geostandaarden als van deze white paper?
          </p>
        </aside>
      </section>
    </section>
    <section id="relevantetrends">
      <h2>Relevante trends</h2>
      <section id="3D">
        <h3>Meer 3D geo-informatie</h3>
        <p>Hoewel de steeds realistischer ogende visualisaties, inclusief tools
          als de Oculus Rift VR bril en de Hololens AR bril tot de verbeelding
          spreken, schuilt in de opkomst van deze gadgets niet de reden dat
          SDI's steeds meer richting 3D gaan. De stap van 2D naar 3D is ook de
          stap van een grover naar een gedetailleerder model. En die
          gedetailleerdere modellen zijn steeds harder nodig, omdat de
          maatschappij steeds gedetailleerdere ruimtelijke vragen stelt,
          bijvoorbeeld over de fysieke leefomgeving en de kwaliteit daarvan.
          “Hoeveel geluidsbelasting ondervind ik na realisatie van die nieuwe
          weg?”, “Zit ik straks met een slagschaduw in mijn tuin, wanneer die
          windmolen daadwerkelijk geplaatst wordt?”. Tegelijk wordt ook de
          wereld waarover die vragen worden gesteld, steeds complexer. Om
          gedetailleerdere vragen over een complexere wereld te kunnen
          beantwoorden, moeten modellen die werkelijkheid beter benaderen. 3D is
          daardoor steeds noodzakelijker om antwoorden op maatschappelijke
          vragen te kunnen geven.</p>
        <p>Naast de toenemende vraag zien we ook een aantal technologische
          doorbraken, die het mogelijk maken om tegen acceptabele kosten te
          voldoen aan die vraag naar actuele 3D modellen. In de komende jaren
          zullen landsdekkende 3D modellen beschikbaar gaan komen, op een
          schaalniveau vergelijkbaar met de BGT. De Nederlandse SDI zal
          dergelijke modellen aan moeten kunnen.</p>
      </section>
      <section id="linkeddata">
        <h3>Meer linked data</h3>
        <p></p>
        <p>In het <a href="http://www.pldn.nl">Platform Linked Data Nederland</a>,
          voorheen PiLOD, heeft Geonovum de afgelopen vier jaar samen met een
          actieve community onderzocht wat linked data is, hoe je het toepast,
          wat je eraan hebt, en hoe je geodata als linked data kunt publiceren
          en gebruiken. Ook het <a href="https://github.com/Geonovum/geo4web-testbed">#geo4web
            testbed</a> heeft inzichten hierover opgeleverd. Inmiddels hebben de
          eerste serieuze Nederlandse geo linked datasets het licht gezien,
          dankzij het Kadaster (<a href="https://brk.basisregistraties.overheid.nl">Kadastrale
            percelen (BRK)</a> en <a href="https://brt.basisregistraties.overheid.nl">Topografie
            (BRT)</a>).</p>
        <p>Er zal de komende vijf jaar veel (overheids) linked geodata
          gepubliceerd worden. Naast Nederland hebben onder andere Ierland,
          Schotland, UK, Vlaanderen, Zwitserland en Finland al linked geodata
          gepubliceerd of zijn hier mee bezig. Linked data is belangrijk voor
          het publiceren van overheidsdata op een zo rijk mogelijke manier. Het
          maakt het mogelijk om de betekenis, de semantiek van de data direct
          aan de data zelf te koppelen, en om tot op een hoge granulariteit
          links&nbsp;tussen verschillende datasets te leggen. Kortom, linked
          data is belangrijk voor semantische interoperabiliteit en data
          integratie. </p>
        <p>Linked data blijft naar onze verwachting ook de komende jaren wel
          enigszins een niche technologie. Voor het merendeel van de web
          developers blijft het te complex. Het blijft echter toch relevant,
          omdat het de meest rijke en krachtige manier is om data beschikbaar te
          stellen. In de context van open data is dat belangrijk. Daarnaast kan
          de data, ofwel door de data-eigenaar zelf, of door derden, op meer
          gangbare manieren beschikbaar gesteld worden. Overigens, "linked data"
          is niet per sé "Linked Data": wél elk object op het web met een eigen
          URI en links tussen de objecten; maar niet per sé met RDF, triple
          stores en SPARQL endpoints. </p>
        <p></p>
        <p>In 2017 verschijnt de <a href="https://www.w3.org/TR/sdw-bp/">W3C/OGC
            Spatial Data on the Web Best Practice</a>. Dit document, waaraan wij
          mee schreven, gaat niet exclusief over linked data, maar bevat er veel
          aanbevelingen over uit de huidige praktijk en kan als leidraad dienen
          voor het publiceren van linked geo data in Nederland. Op een aantal
          punten is er volgens de Best Practice nog geen duidelijke, goede
          praktijk te ontwaren. Er moet de komende jaren bijvoorbeeld nog aan
          gewerkt worden aan een gestandaardiseerde vocabulaire voor geo-data én
          eentje voor geo-metadata. </p>
        In het verlengde van linked data ligt het semantic web. Langzaam maar
        zeker werken we hier naar toe. We denken daarbij aan semantische
        harmonisatie. Zonder de hele geowereld te willen harmoniseren, want dit
        zou een enorme klus zijn waarvan het praktisch nut niet vaststaat. Wel
        blijven we gericht, daar waar semantische harmonisatie leidt tot nieuwe
        mogelijkheden om data te hergebruiken en processen te optimaliseren,
        linked data principes toepassen om te komen tot een Web van data waarin
        niet langer overbodig data gekopieerd wordt. </section>
      <section id="sensoren">
        <h3>Meer sensoren</h3>
        <p>Het gebruik van sensoren in de openbare ruimte neemt een enorme vlucht. Zo spreken de toepassingen voor openbare orde en veiligheid in het Living Lab Stratumseind tot de verbeelding, maar zien we ook tal van toepassingen op milieugebied (o.a. rond met meten van luchtkwaliteit), bereikbaarheid (o.a. rond doorstroming en beschikbare parkeerplekken) en de zelfrijdende auto. Veel toepassingen komen tot stand binnen Smart City-initiatieven of experimenten rond het Internet of Things. Met deze enorme groei in toepassingen, neemt ook het aantal standaardisatie-initiatieven snel toe. Internationale organisaties als OGC, W3C en IEEE werken allen aan standaarden op dit vlak. Deze standaarden richten zich zowel op het vastleggen van gegevens over sensoren als op het ontsluiten van door de sensoren ingewonnen gegegevens. Hoewel het INSPIRE framework voorziet in standaarden voor het ontsluiten van sensordata, zijn er nog nauwelijks concrete toepassingen op dit vlak. In vergelijking met trends als meer 3D en meer linked data, is de sensortrend nog nieuwer en minder volwassen. Wel is een trend te zien naar lichtere standaarden, mede met het oog op het minimaliseren van dataverkeer (wat zeker bij LoRa van groot belang is) en het maximaliseren van batterijduur van bepaalde sensoren.</p>
      </section>
      <section id="web">
        <h3>Meer gebruikers: Geo &amp; World Wide Web</h3>
        <p>Via de Nederlandse SDI wordt een schat aan geo-informatie ontsloten,
          die voor het overgrote deel als open data wordt aangeboden. Toch
          beperkt het gebruik zich nu vaak tot het traditionele werkveld van de
          geo-informatie, terwijl juist de basisinformatie bruikbaar zou moeten
          zijn voor een veel bredere groep gebruikers. De intermediair tussen de
          data-aanbieder en de eindgebruiker is tegenwoordig steeds vaker een
          webontwikkelaar. Deze webontwikkelaars gebruiken nu echter slechts
          mondjesmaat de kwalitatief hoogwaardige geo-informatie via de
          Nederlandse SDI. Veel vaker kiezen ze voor platforms als Google Maps
          of Open Streetmap. Dit wordt veroorzaakt door een combinatie van
          factoren: deels komt dit voort uit onbekendheid met het bestaan en de
          opbouw van geo-informatie, deels uit het gegeven dat geo-informatie
          slecht vindbaar is via zoekmachines en deels uit het gebruik van
          specifieke geo-standaarden, die buiten het geo-domein veel onbekender
          zijn en daardoor een drempel voor web-ontwikkelaars. Uiteindelijk
          zorgt dit ervoor dat het hergebruik van open data slechts beperkt
          plaats vindt, waardoor niet het volledige potentieel aan
          maatschappelijke impact gerealiseerd kan worden. Webontwikkelaars
          spelen zeker in commerciële en op burgers gerichte toepassingen een
          belangrijke rol.</p>
        <p>In een aantal recente initiatieven (o.a. het testbed Spatial data on
          the web en de gezamenlijke OGC en W3C-werkgroep Spatial data on the
          web) wordt gezocht naar mogelijkheden om de doelgroep van de
          Nederlandse SDI nadrukkelijk te verbreden tot buiten het traditionele
          geo-informatie domein. De wereld van de webontwikkelaar inclusief de
          in die wereld gangbare standaarden staat centraal.
          Oplossingsrichtingen schuilen onder andere in het gebruik van lichtere
          datastandaarden en het aanbieden van API's, codevoorbeelden en andere
          coördinaatsystemen. Ook wordt gewerkt aan het verbeteren van de
          vindbaarheid in zoekmachines. De <a href="https://www.w3.org/TR/dwbp/">Data
            on the Web Best Practices</a> en mede door Geonovum geschreven <a href="https://www.w3.org/TR/sdw-bp">Spatial
            Data on the Web Best Practices</a> vormen een goed uitgangspunt.</p>
      </section>
      <section id="platform">
        <h3>Meer kanalen: platformgedachte</h3>
        <p>Alle hierboven beschreven ontwikkelingen roepen wellicht de vraag op
          of de huidige SDI nog wel zinvol is, en daarmee ook of de
          onderliggende set standaarden op de Pas toe of leg uit-lijst nog wel
          zinvol is. Om die vraag te kunnen beantwoorden, is een laatste
          ontwikkeling zeer relevant om te duiden: de opkomst van het platform.
          Dataplatformen kenmerken zich door de veelheid aan manieren waarop de
          data kan worden afgenomen: via downloads, via services, via API's of
          via SPARQL endpoints. De onderliggende reden voor deze veelheid is de
          erkenning van het gegeven dat er veel verschillende doelgroepen
          bestaan, met elk hun eigen toepassingen, die daarom ook elk hun data
          op een andere manier willen afnemen. De opkomst van platformen
          illustreert dat er niet langer naar een uniforme <i>one size fits all</i>
          aanpak wordt gestreefd, maar naar een <i>multichannel</i> aanpak,
          meer <i>fit for purpose</i>. Deze doelgroepspecifieke benadering is
          het gevolg van de focusverschuiving van ontsluiting van data naar
          (her)bruikbaarheid van data. </p>
        <p> Met de opkomst van platformen, komt ook de vraag naar voren in
          hoeverre de huidige SDI al als platform beschouwd kan worden. Op dit
          moment lijkt de SDI primair gericht op de geoprofessional, inclusief
          standaarden uit de geowereld (OGC). Andere doelgroepen, zoals de
          webontwikkelaars, worden duidelijk minder goed ondersteund. Een
          platformbenadering zou passend zijn voor de SDI, waarmee de set
          standaarden uitgebreid kan worden met standaarden die lichter zijn en
          beter aansluiten bij de praktijk op het web. Mogelijk gaan dergelijke
          standaarden ook voor de geoprofessional steeds belangrijker worden,
          maar op korte termijn hebben de verschillende doelgroepen ook allemaal
          hun eigen behoeften. </p>
      </section>
    </section>
    <section id="impactstandaarden">
      <h2>Impact op Pas toe of leg uit-standaarden</h2>
      <section id="informatiemodellen">
        <h3>Informatiemodel</h3>
        <p>NEN3610 fungeert niet alleen als moedermodel voor alle sectorale
          informatiemodellen, maar vormt ook een werkwijze voor het stelsel van
          sectorale informatiemodellen. Op beide aspecten zal NEN3610 zich de
          komende jaren verder ontwikkelen. Met de opkomst van Linked Data zien
          we dat steeds meer sectorale datasets 'verlinkt' worden. Op dit moment
          gebeurt dit op het niveau van individuele informatiemodellen. Het
          risico hiervan is dat we de samenhang, die nu bestaat tussen de
          verschillende informatiemodellen in de UML-wereld, verliezen in de
          Linked Data wereld. Daarom ontstaat de behoefte aan een Linked
          Data-profiel op NEN3610. Een dergelijk profiel zou alle begrippen
          moeten vastleggen in SKOS (Simple Knowlegde Organization System - W3C
          standaard, staat ook op de Pas toe of leg uit-lijst), de klassen en
          eigenschappen vastleggen in OWL (Web Ontology Language - W3C
          standaard), een set aanvullende modelleerrichtlijnen vastleggen en
          relaties specificeren met andere, gangbare vocabulaires. Met dit
          profiel geven we niet alleen richting aan het 'verlinken' van
          afzonderlijke informatiemodellen, maar bieden we ook meer context door
          de begrippen zoveel mogelijk te relateren aan breed gebruikte
          vocabulaires, zoals <a href="http://schema.org">schema.org</a>. Met
          beiden beogen we de 'linkbaarheid' van gegevens in de Nederlandse SDI
          zo groot mogelijk te maken, omdat dit zowel het gebruik (door betere
          vindbaarheid) als de bruikbaarheid (door beter begrip van de
          betekenis) vergroot.</p>
        <div class="issue" data-number="5">
          <p>Op het semantisch web is het gebruikelijk om uit te gaan van de
            'open world assumption'. Is het wenselijk / noodzakelijk om dit als
            uitgangspunt bij NEN3610 in te brengen, of is het wenselijker om uit
            te blijven gaan van de closed world assumption?</p>
        </div>
        <p>Vanuit Linked Data-perspectief is het beter vastleggen van relaties
          tussen begrippen een aandachtspunt voor de komende jaren, maar dit is
          zeker niet de enige drijfveer hiervoor. We zien dat met het verder
          volwassen worden van de SDI het aanbod aan datasets steeds verder
          toeneemt. En deze verschillende datasets bevatten ook steeds vaker
          gegevens over (schijnbaar) dezelfde objecten. Neem bijvoorbeeld wegen:
          steeds vaker wordt de vraag gesteld waarom de populaties van het NWB
          (Nationaal Wegenbestand), BGT (Basisregistratie Grootschalige
          Topografie) en BAG (Basisregistratie Adressen en Gebouwen) nu
          eigenlijk van elkaar verschillen. Experts uit het geodomein zijn vaak
          vertrouwd met dergelijke verschillen en kennen veelal de oorzaken,
          maar met het steeds bredere gebruik buiten het traditionele werkveld,
          neemt het aantal gebruikers dat dergelijke verschillen niet kan duiden
          steeds verder toe. Om hier mee om te kunnen gaan, is het noodzakelijk
          om inzicht te krijgen in de onderlinge relaties. Soms zal inzicht in
          de onderlinge relatie leiden tot begrip (bijvoorbeeld verschillende
          definities, die elk gerechtvaardigd zijn binnen hun eigen context), in
          andere gevallen kan dit reden zijn om bepaalde datasets te gaan
          harmoniseren. De definities van en onderlinge relaties tussen
          begrippen dienen centraal in conceptenregisters ontsloten te worden. </p>
      </section>
      <section id="uitwisselformaat">
        <h3>Uitwisselformaat</h3>
        <p>De Geography Markup Language (GML) staat als uitwisselformaat op de
          Pas toe of leg uit-lijst. GML wordt echter breder gebruikt binnen de
          SDI, bijvoorbeeld ook als formaat waarin een Web Feature Service (WFS)
          data terug kan geven. Uitspraken over toekomstige ontwikkelingen rond
          uitwisselstandaarden gelden daarom niet automatisch voor alle
          toepassingen van GML. Voordat we dergelijke uitspraken doen, is het
          goed om eerst de eisen die we vanuit de geosector stellen aan een
          uitwisselstandaard op een rij te zetten:</p>
        <ul>
          <li>Ondersteuning van de geometrietypen uit het Simple Feature
            profile, aangevuld met cirkelbogen</li>
          <li>Ondersteuning van verschillende relevante coördinaatsystemen</li>
          <li>Ondersteuning van 3D geo-informatie</li>
          <li>Ondersteuning voor het vastleggen van de in een informatiemodel
            gedefinieerde structuur in een schema</li>
        </ul>
        <p> GML is nog steeds de enige open standaard die aan al deze criteria
          voldoet. Lichtere uitwisselstandaarden, waaronder GeoJSON, voldoen
          niet aan al deze criteria. GeoJSON gebruikt bijvoorbeeld alleen WGS'84
          als coördinaatsysteem en ondersteunt niet alle geometrietypen (en
          sluit het uitbreiden met extra typen expliciet uit). Dit leidt ertoe
          dat de positie van GML als uitwisselformaat (bijvoorbeeld tussen
          bronhouders en landelijke voorzieningen) niet ter discussie staat.
          Daar waar lichtere formaten als mogelijke alternatieven worden
          genoemd, heeft dit eerder betrekking op het gebruik van GML bij
          ontsluiting van de data. Met de opkomst van 3D geo-informatie zou het
          overigens goed denkbaar zijn dat CityGML (als specifieke 3D
          aanscherping / uitbreiding op GML) toegevoegd zal worden aan de set
          geostandaarden op de Pas toe of leg uit-lijst. </p>
        <p>Op de wat langere termijn zal het voorgaande statement over de
          positie van GML zijn geldigheid kunnen verliezen. Bij het <a href="http://www.opengeospatial.org">Open
            Geospatial Consortium</a> gaan stemmen op om een GeoJSON-achtige
          standaard te ontwikkelen die wel aan de eisen van de geo-sector
          voldoet. Ook verdere adoptie van linked data zou de zaken kunnen
          veranderen. Immers, met de opkomst van linked data is er geen strikte
          scheiding meer tussen het informatiemodel (de semantiek) en het
          uitwisselformaat (in de zin van het schema, waarmee de implementatie
          van een informatiemodel wordt vastgelegd). Met OWL (Web Ontology
          Language) leg je in de linked data wereld eigenlijk zowel het
          informatiemodel als het schema vast. Overigens is de term
          'uitwisselen' sowieso niet langer van toepassing, omdat bij linked
          data data niet uitgewisseld (gekopieerd) wordt, maar je toegang krijgt
          tot data die beschikbaar is op het web. </p>
      </section>
      <section id="ontsluiting">
        <h3>Ontsluiting</h3>
        <p>Op het vlak van ontsluiting zijn de komende jaren de meeste
          ontwikkelingen te verwachten. Inzet van deze ontwikkelingen zijn het
          vergroten van het gebruik en de gebruiksvriendelijkheid van de SDI.
          Hiertoe zal het aanbod aan ontsluitingsmechanismen verbreden, waarbij
          -conform de platformgedachte- er voor verschillende doelgroepen ook
          verschillende ontsluitingen ondersteund zullen worden. Een
          professionele geo-gebruiker zal wellicht een volledige, op de
          centimeter nauwkeurige dataset willen krijgen als uitgangspunt voor
          ruimtelijke analyses, terwijl een webontwikkelaar behoefte kan hebben
          aan de globale locaties van oplaadpalen in een zo licht mogelijk
          formaat, zodat zijn app optimaal presteert. </p>
        <p>Een categorie ontsluitingen die sterk in populariteit zal toenemen,
          wordt gevormd door de REST API's. REST API's verkleinen de hoeveelheid
          werk die een gebruiker (vaak een ontwikkelaar) moet verzetten om data
          daadwerkelijk binnen te krijgen, doordat REST API's geen
          service-specifieke bevragingen kennen, maar gebruik maken van het HTTP
          protocol. Om bijvoorbeeld een WFS te bevragen, zal een ontwikkelaar
          moeten snappen hoe een request opgebouwd moet worden, om succesvol
          data te verkrijgen. Dit vereist kennis (de ontwikkelaar dient de
          relevante (geo)standaard te begrijpen) en een implementatie-inspanning
          (om de standaard aan client-zijde te implementeren). Voor een
          ontwikkelaar die vertrouwd is met het geodomein vormt dit een drempel,
          voor ontwikkelaars van buiten het domein zal dit vaak een horde vormen
          die men niet kan of wil nemen. REST API's vereenvoudigen
          dataontsluiting niet alleen, maar zullen data vaak ook in lichtere
          formaten teruggeven en veel meer <i>fit for purpose</i> zijn: kleine
          'convenience API's' die voor een specifiek doel precies de gewenste
          data teruggeven, in plaats van grote, generieke API's waarmee je elke
          mogelijke vraag zou kunnen stellen aan een dataset. Dit voorziet ook
          in de specifieke vragen die veel gebruikers stellen: lang niet
          iedereen wil 'de BGT', maar men wil bomen, parkeervakken of
          lichtmasten.</p>
        <p>De vraag is nu in hoeverre de opkomst van REST API's vraagt om
          uitbreiding van de huidige set geostandaarden op de Pas toe of leg
          uit-lijst. Voor zover het gaat om internationale, generieke
          standaarden (OGC, ISO, W3C), kunnen we stellen dat REST API's geen
          geospecifieke standaarden kennen of vragen. Hiermee is aanpassing van
          de set geostandaarden niet aan de orde, hoogstens kunnen generieke
          standaarden aan de Pas toe of leg uit-lijst worden toegevoegd. Zo
          volgt bijvoorbeeld uit analyse in het <a href="https://www.forumstandaardisatie.nl/sites/bfs/files/atoms/files/Discussie%20document%20RESTful%20APIs%20binnen%20de%20overheid%20-%20versie%201.1_1.pdf">discussiedocument
            'RESTful APIs binnen de overheid'</a> van het Forum Standaardisatie
          dat OAuth als authenticatiestandaard een wenselijke aanvulling vormt
          op de lijst. Ook de <a href="https://www.w3.org/TR/dwbp/">Data on the
            Web Best Practices</a>, die veel algemene richtlijnen voor API's
          bevat, is een mogelijke kandidaat. Op dit niveau ligt aanpassing van
          de set geostandaarden dus niet voor de hand. De set geostandaarden
          bevat niet alleen internationale standaarden, maar ook een aantal
          Nederlandse profielen waarin dergelijke standaarden worden
          aangescherpt (de set bevat Nederlandse profielen voor WFS, WMS en
          metadata van datasets en services). Op dat niveau zou de opkomst van
          REST API's mogelijk wel om aanpassing van de set Geostandaarden
          vragen. </p>
        <div class="issue" data-number="6">
          <p>In concepten van API-strategieën zien we aanvullende eisen voor het
            omgaan met geometrie. Voorbeelden hiervan zijn het voorschrijven van
            GeoJSON als formaat en methoden om met verschillende
            coördinaatsystemen om te gaan (iets wat niet standaard door GeoJSON
            wordt ondersteund). Heeft Nederland er baat bij wanneer dergelijke
            geo-aspecten uniform worden voorgeschreven in een Nederlands profiel
            voor geo in REST API's?</p>
        </div>
        <p>Wat betekent de opkomst van de REST API's voor de huidige OGC
          webservice standaarden? Nemen we -met het toenemende gebruik van
          generieke webstandaarden- afscheid van de geospecifieke standaarden?
          Dat zien we voorlopig niet gebeuren. Want in bijvoorbeeld het
          gemeentelijke applicatielandschap zien we een toenemend aantal
          applicaties dat via webservices een achtergrondkaart of luchtfoto ter
          referentie aanbiedt. En in Europese context zien we met INSPIRE ook
          een (wettelijk verankerde) toepassing van een op OGC-standaarden
          gebaseerde infrastructuur. Een andere indicator dat OGC webservices
          nog wel even deel blijven uitmaken van de Nederlandse SDI, zien we in
          sommige praktijkvoorbeelden waarbij de eerste stap richting API's
          wordt gezet door een interface aan te bieden die onder water de
          bestaande webservices bevraagd. Samengevat: we voorzien geen radicale
          overgang van OGC webservices naar API's. Tegelijk zien we wel
          mogelijkheden voor deze standaarden en profielen erop om door te
          ontwikkelen, om zo mee te evolueren met de veranderende vragen die aan
          de SDI gesteld worden. Op standaardniveau zien we dat de XML-requests
          behoorlijk zwaar zijn; het zou mooi zijn als dat lichter kan worden.
          Maar ook op het niveau van output zien we evolutie: het is wenselijk
          om meer keuze te bieden in outputformaten, inclusief lichtere formaten
          zoals GeoJSON daar waar dat past. Voor view services zien we evolutie
          richting vector tiling, waarmee de output van een WMS meer
          aanpassingsmogelijkheden voor styling biedt. Op het niveau van de
          Nederlandse profielen is zeker ook ruimte voor evolutie. Vanuit het
          oogpunt van bredere bruikbaarheid (inclusief voor het web) is het
          denkbaar om meer coördinaatsystemen voor te schrijven (bijv. niet
          alleen RD maar ook Web Mercator) en voor WFS meer outputformaten
          (bijv. minimaal GML en GeoJSON). </p>
        <p>Op het punt van ontsluiting van 3D data zullen de standaarden zich
          nog verder moeten bewijzen. Mogelijk gaan OGC 3D portrayal services
          hier een rol in spelen, aangevuld met (nu nog kandidaat-) OGC
          Community Standards als 3D Tiling (o.b.v. Cesium) of I3S. De
          specifieke uitdaging van 3D data schuilt in het datavolume: zowel bij
          visualisatie- als downloadvoorzieningen moet nadrukkelijk rekening
          gehouden worden met performance en benodigde geheugencapaciteit en
          rekenkracht.</p>
        <p>Voor de ontsluiting van Linked Data zullen API's een belangrijke rol
          spelen, maar zullen we meer SPARQL endpoints gaan zien. Deze endpoints
          maken het bevragen van Linked Data in RDF-structuur mogelijk. Het
          tempo waarin dergelijke endpoints gemeengoed gaan worden, zal mede
          afhangen van de snelheid waarmee triple stores gemeengoed worden. Op
          termijn is het goed denkbaar dat GeoSPARQL toegevoegd zal worden aan
          de set Geostandaarden op de Pas toe of leg uit-lijst. </p>
        <div class="issue" data-number="7">
          <p>Voor ontsluiting via webservices worden aanvullende eisen gesteld
            in Nederlandse profielen op WMS en WFS. Voor aanbieders van API's
            zien we (via API strategieën) een vergelijkbare tendens. Dat roept
            de vraag op in hoeverre het noodzakelijk of wenselijk is om te komen
            met een Nederlands profiel op GeoSPARQL?</p>
        </div>
        <div class="issue" data-number="8">
          <p>Voor het ontsluiten van sensordata zijn op verschillende plaatsen
            standaarden in ontwikkeling. Zo wordt er gewerkt aan OGC standaarden
            (SOS, SensorThings API), maar ook aan W3C standaarden (o.a. SSN).
            Voor deze standaarden geldt dat ze -voor zover ze voldoende gereed
            zijn- nog maar zeer beperkt toegepast worden. Hiermee is het voor
            ons nu nog te vroeg om een uitspraak te doen over de wenselijke
            richting van standaarden voor het ontsluiten van sensordata.</p>
        </div>
        <div class="note">
          <p>Om ontsluiting van data te optimaliseren, zijn de aanbevelingen uit
            de W3C Data on the web en OGC/W3C Spatial data on the web Best
            Practices zeer waardevol. Om het effect van de aanbevelingen te
            maximaliseren, bekijkt Geonovum hoe deze aanbevelingen verder
            geformaliseerd kunnen worden. Er zijn meerdere opties denkbaar:</p>
          <ul>
            <li>De W3C <a href="https://www.w3.org/TR/dwbp/">Data on the Web
                Best Practices</a> heeft de status van W3C recommendation,
              hiermee zou die kunnen worden toegevoegd aan de Pas toe of leg
              uit-lijst (evt. in het optionele deel)</li>
            <li>Mogelijk kunnen beide Best practices aan de set Geostandaarden
              worden toegevoegd. Deze optie zal met het Forum Standaardisatie
              verder verkend moeten worden.</li>
            <li>De relevante aanbevelingen kunnen opgenomen worden in de
              verschillende Nederlandse profielen.</li>
            <li>Als er meer Nederlandse profielen voor ontsluiting komen (naast
              webservices bijv. ook voor API's en GeoSPARQL), is het ook
              mogelijk om één Nederlands profiel voor ontsluiting op te stellen,
              waarbinnen de Best practices in het generieke deel kunnen worden
              opgenomen.</li>
          </ul>
        </div>
      </section>
      <section id="vindbaarheid">
        <h3>Vindbaarheid / metadata</h3>
        <p>Goede vindbaarheid van data is een cruciale voorwaarde voor verdere
          groei van het gebruik van geo-informatie en van de SDI. In de huidige
          SDI leunt vindbaarheid sterk op het concept van een metadata
          catalogus. Deze catalogus is als front-end zelf doorzoekbaar (o.a. op
          trefwoorden, categorieën, aanbieder en locatie) en ook ontsloten via
          een OGC catalogue service. Achilleshiel van deze aanpak is dat de
          zoekende partij de catalogus moet weten te vinden, of in elk geval een
          catalogus die gesynchroniseerd wordt met de geocatalogus, in Nederland
          het Nationaal Georegister. De mate waarin een gebruiker succesvol data
          kan vinden, wordt dus bepaald door het kennisniveau van de gebruiker
          (wat effectief neerkomt op de mate waarin de gebruiker vertrouwd is
          met het geodomein). </p>
        <p>De vindbaarheid van geo-informatie kan aanzienlijk vergroot worden,
          wanneer zoekmachines de beschikbare data ook gaan indexeren. Metadata
          moet crawlable en machine readable worden. Tot nu toe wordt metadata
          in catalogi niet of nauwelijks geïndexeerd. Op dit moment lijkt de
          meest effectieve workaround het gebruik van landing pages voor data,
          een concept dat sowieso past in de huidige trend naar data platforms.
          Als voorbeeld kun je denken aan een nieuwe, volledig datagebaseerde
          website voor PDOK, waar je voor de BAG op een landing page terecht
          komt. Op zo'n centrale BAG pagina vind je idealiter de beschrijvende
          elementen (metadata), uitleg over de BAG (die nu verspreid staat over
          verschillende webpagina's), links naar alle vormen waarin de BAG wordt
          ontsloten (view- en downloadservices, APIs, linked data, BAG extract,
          ...) , ondersteuning in de vorm van helpdesk en forum (community) en
          een viewer om direct een indruk van de data te krijgen. In deze vorm
          krijgt metadata wellicht een minder herkenbare (afzonderlijke)
          front-end, maar wordt de catalogus meer een backend om metadata
          eenmalig en eenduidig vast te leggen. Op basis van deze backend kan
          ook nog steeds een OGC catalogue service draaien, die bijvoorbeeld
          voor INSPIRE verplicht is. De tendens voor de komende jaren rond
          metadata is hiermee vergelijkbaar met die rond OGC webservices voor
          ontsluiting: we verwachten de komende jaren een evolutie, gericht op
          betere aansluiting op het web. Richting Linked Data is de ontsluiting
          van metadata in RDF via het GeoDCAT applicatieprofiel een goed
          voorbeeld van een dergelijke evolutie: op deze wijze kan ISO-conforme
          metadata ook ontsloten worden richting andere
          open data portalen. Het verlaten van ISO-standaarden is op dit moment niet aan de orde: GeoDCAT-AP is een aanvullende ontsluiting van metadata richting de generieke open data wereld, maar geen vervanger. Bovendien zal INSPIRE ook ISO-conforme metadata blijven vragen.</p>
        <p>Een ander belangrijk doel van metadata is om gebruikers te laten
          beoordelen of data bruikbaar is voor hun toepassing. Met een toenemend
          aantal gebruikers van buiten het geodomein, wordt deze functie van
          metadata alleen maar belangrijker. Het gaat hierbij niet alleen om
          inzicht in het 'wat' (waar heeft de dataset betrekking op), maar ook
          om het 'wie' (van wie is de dataset en belangrijker: wat zegt mij dat
          over de kwaliteit). Dit inzicht in de herkomst van data (de term
          provenance wordt hiervoor steeds gangbaarder) vormt een belangrijk
          argument om data wel of niet te gaan gebruiken.</p>
      </section>
    </section>

    <section id="discussie">
      <h2>Discussie</h2>
      <p>In deze white paper vragen we ons af of de huidige set geostandaarden
        toekomstvast is en schetsen we de ontwikkelingen van de komende vijf
        jaar. Deze schets is primair bedoeld om houvast te bieden bij stappen
        die leiden tot de doorontwikkeling van de Nederlandse SDI, maar
        secundair ook om inzicht te geven in de onderlinge relaties tussen
        innovatie- en beheerprojecten die Geonovum de afgelopen tien jaar heeft
        uitgevoerd. Inmiddels worden technieken uit een aantal
        innovatietrajecten dusdanig volwassen, dat ze impact gaan krijgen op de
        inrichting van de Nederlandse SDI.</p>
      <p>Samenvattend kunnen we stellen dat de huidige SDI volwassen is, maar
        tegelijk zal moeten blijven ontwikkelen om duurzaam in te kunnen spelen
        op technologische en maatschappelijke ontwikkelingen. De opkomst van
        nieuwe technieken als Linked Data en de methoden van het web lijken niet
        disruptief te zijn: juist vanuit de doelgroepspecifieke benadering (niet
        langer <i>one size fits all</i>) en de platformgedachte zullen de
        huidige en toekomstige standaarden voorlopig parallel toegepast worden.
        Bovendien zien we huidige standaarden langzaam doorevolueren in de
        richting van de nieuwe technieken en standaarden, waardoor verschillen
        minder fundamenteel worden. Gebruikers van de Nederlandse SDI zullen hierdoor ook niet met radicale breuken op technologisch vlak worden geconfronteerd.</p>
      <p>Het ontwikkelperspectief geeft globaal richting aan de doorontwikkeling
        van de standaarden die de ruggengraat van de Nederlandse SDI vormen,
        maar werpt tegelijk ook een aantal strategische keuzes op:</p>
      <ul>
        <li><em>Doorontwikkeling OGC webservices voor ontsluiting</em>:
          internationaal gaan de eerste stemmen op om te proberen deze services
          geleidelijk richting REST-like API's door te ontwikkelen. Stel dat de
          standaarden zo aangepast worden dat de requests aan services ook
          lichter kunnen worden (JSON i.p.v. XML) en meer gebruik maken van de
          mogelijkheden van het HTTP protocol, dan worden de meest genoemde
          zwaktes van deze standaarden aangepakt. Deze aanpak is er één van
          evolutie in plaats van revolutie, waarmee SDI's een radicale breuk qua
          technologie bespaard kan blijven. Een belangrijke strategische keuze
          is in hoeverre we ons als Geonovum hier hard voor willen maken. Het
          zou passen bij onze rol t.o.v. de standaarden voor de Nederlandse SDI
          en bij onze positie binnen het Open Geospatial Consortium. </li>
        <li><em>Uitgangspunten semantische modellering</em>: voorlopig wordt
          weliswaar gedacht aan een linked data-profiel op NEN3610, maar we
          blijven de onderliggende sectormodellen in UML en volgens de <i>closed
            world assumption</i> ontwikkelen. Dat kan de linkbaarheid en daarmee
          potentieel het gebruik en de bruikbaarheid van de volgens die modellen
          gestructureerde data beperken. Dit roept de vraag op of we met NEN3610
          en de onderliggende modellen over moeten stappen naar de <i>open
            world assumption</i> en onze begrippen en modellen met SKOS en OWL
          moeten gaan vastleggen. Op dit moment hebben we nog onvoldoende
          inzicht in de precieze betekenis en consequenties van deze keuze.</li>
        <li><em>Alternatief voor GML als uitwisselstandaard</em>: aan de hand
          van de set criteria die we hanteren voor een uitwisselstandaard in het
          geodomein, hebben we geconcludeerd dat er momenteel geen alternatief
          is voor GML dat aan al die criteria voldoet. Daarom houden we nu vast
          aan GML als uitwisselstandaard (voor ontsluiting zien we meer lichtere
          alternatieven ontstaan). Deze situatie roept de vraag op of Geonovum
          actief zou moeten inzetten op een goed alternatief, bijvoorbeeld een
          volwaardige JSON-variant van GML. GeoJSON is expliciet als
          lichtgewicht oplossing voor eenvoudige toepassingen bedoeld. Een
          volwaardige JSON-variant van GML is niet binnen GeoJSON mogelijk, maar
          zou ergens tussen GeoJSON en GML in komen te liggen qua zwaarte en
          complexiteit.</li>
        <li><em>Linked geo data</em>: uit ervaringen met het opslaan van grote
          geografische datasets in triple stores blijkt dat linked data voor het
          geodomein nog geen volwassen techniek is. In hoeverre moet Geonovum
          zich inzetten om dit te bevorderen? Om die vraag te beantwoorden,
          zullen we moeten kijken naar de meerwaarde van de verschillende
          gradaties van linked data voor het geodomein. Want als we vooral
          begrippen willen kunnen linken en voor elk object op het web met een
          eigen URI en links tussen de objecten willen hebben; maar niet per sé
          met RDF, triple stores en SPARQL endpoints, dan ligt het ambitieniveau
          meer op "linked data" dan op "Linked Data".</li>
        <li><em>Formaliseren best practices</em>: de inzichten uit bijvoorbeeld
          de W3C <a href="https://www.w3.org/TR/dwbp/">Data on the Web Best
            Practices</a> en OGC / W3C <a href="https://www.w3.org/TR/sdw-bp/">Spatial
            Data on the Web Best Practices</a> zijn zeer waardevol en kunnen in
          hoge mate bijdragen aan het succes van de Nederlandse SDI. Hetzelfde
          geldt voor bijvoorbeeld API- en URI-richtlijnen. Maar hoe kan Geonovum
          als standaardenorganisatie gewicht geven aan dergelijke richtlijnen?
          Of, in andere woorden, hoe maximaliseer je de impact van zulke
          richtlijnen? Het instrumentarium van Geonovum beperkt zich nu tot het
          voordragen voor opname op de Pas toe of leg uit-lijst of het borgen
          via een wettelijke (sectorale) basis. </li>
      </ul>
    </section>


</body></html>
